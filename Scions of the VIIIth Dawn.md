# Scions of the VIIIth Dawn

[[_TOC_]]

_Każdy musi jeść._

Dlatego też doktor Vivi - druciarka - i Lucis Armstrong, Inoks szerszy niż mądrzejszy, wybrali się w długą i pełną niebezpieczeństw drogę do Gloomhaven.
To była ich pierwsza i niestety, nie ostatnia, głupia i kosztowna decyzja.

## Prolog

Pod Śpiącym Lwem zaczepiła nas Jeksera. Valratka, wygląda na bogatą - jest wręcz obwieszona świecidełkami.
Najwyraźniej jednak błyskotek nigdy dość, gdyż podnajęła nas byśmy odzyskali dla niej jakieś "fanty" które jej buchnięto.

A nie, jednak nie błyskotki. "Dokumenty". No, dobra...

Kilku gości dostało kilka gongów i wiedzieliśmy to, czego potrzebujemy. Wyruszamy więc w drogę do Czarnego Kurhanu.

Nie, to w ogóle nie brzmi podejrzanie.

* **Odkryte:** Czarny Kurhan (G-10).
* **Osiągnięcie:** Władze Miasta: Wojskowe.

### Szlak: 1

Myśleliśmy, że podróż tak daleko od głównego szlaku będzie bezpieczniejsza. Grupa postaci przed nami, nie wróżyła jednak niczego dobrego. Dobyliśmy broni i czekaliśmy, aż nas niewątpliwie zauważą i spróbują zrabować. Ich problem.

Tak zaskakujące, jak grupa ludzi na tym odludziu, było to, że nikt z nich się nie poruszał. Wcale.

Cóż było robić? Podążałam za Lucisem z bezpiecznej odległości - skoro jest zdecydowanie większy, niech idzie prodzem, może się go przestraszą.

Dalej nic. I nagle Lucis zaczyna się śmiać!

"To tylko kukły! Z siana i starych szmat, ha!" naigrywał się ze mnie.
 
"No bardzo śmieszne! Ciebie też zaskoczyli!" Zaczęłam przyglądać się uważniej kukłom. Na jednej z nich wisiał naszyjnik. Znałam conajmniej dwóch kupców w Gloomhaven, którzy zapłaciliny za niego kilka groszy. Zanim zdążyłam go jednak zdjąć ze słomianej szyi, za moimi plecami rozległ się krzyk:
 
"NIE DOTYKAJCIE JEJ!" krzyczał nieznany nam starzec, który najwyraźniej był autorem tej niecodziennej instalacji.
 
Zostawilibyśmy go w spokoju, gdyby nie kij od miotły, który o mało co nie spotkałby się z moją głową. 
Udało mi się go złapać w ostatniej chwili i przewrócić dziadygę.

"To moje żony, zostawcie je w spokoju! Moje!" wydzierał się w naszym kierunku. Staruch nie chciał słuchać naszych wyjaśnień - co chwilę próbował pobić nas kijem, śmierdząc przy tym okrutnie i wykrzykując coś o _podarku z gwiazd_.

Zostawiliśmy jego i jego żony w spokoju, ale smród jego łachmanów czuliśmy jeszcze przez długi czas. Brrr.


## #1: Czarny Kurhan

To miała być rutynowa robota: rozbić parę łbów, zabrać jakieś dokumenty, dostać 10 sztuk złota.

Oczywiście, to byłoby zbyt proste: w zestawie do bandytów trafiły się jeszcze ożywione szkielety. Poradziliśmy sobie i z nimi, choć szczególnie prosto nie było. Niestety jednak nic nam to nie dało: nie znaleźliśmy tego, którego szukaliśmy... będziemy musieli wejść głębiej pod Kurhan. Wspominałem już, że to w ogóle nie brzmi podejrzanie?

W skrzyni pod ścianą Vivi znalazła mapę do jakiejś laguny. Obiecałem jej, że kiedyś tam pójdziemy. Nigdy nie myślałem, że Kwartyle lubią pływać. Albo, że potrafią oddychać pod wodą.

* **Odkryte:** Kryjówka w Kurhanie (G-11), Podwodna Laguna (K-16).
* **Osiągnięcie:** Pierwsze Kroki.

## #2: Kryjówka w Kurhanie

Za darmo jeść nie dają, więc zagrzebaliśmy się w ten Kurhan głębiej. Śmierdzi tu jak diabli.

Po pewnym czasie usłyszeliśmy stłumioną rozmowę. Więcej tych bandytów. Ci wyglądają jakby czegoś pilnowali... niestety wyglądają też na bardziej ogarniętych niż te kloce na poziomie gruntu.

Znaleźliśmy tu przyjemniaczka którego szukaliśmy. Niestety, herszt bandytów złapał jakąś nieprzyjemną zarazę - coś mu się demoniczno-mrocznie zalęgło we łbie. No cóż, nie takie czerepy robiły już dzięki nam "chrup".

Odzyskaliśmy dokumenty. Oczywiście, że próbowaliśmy to przeczytać, ale nie wygląda jak żaden normalny język. Na pierwszy rzut oka można stwierdzić, że to coś starego, nikt już nie pisze w ten sposób. Gwizdnęliśmy mu też mapę - zaznaczył sobie coś nad Martwą Rzeką. Wybierzemy się tam przy okazji, ale chwilowo wracamy do miasta oddać dokumenty Jekserze.

Wypłacalna zleceniodawczyni! To nie zdarza się codziennie. Ma też dla nas więcej roboty: w Lesie Sztyletów ktoś napada na jej karawany. Ona twierdzi że to banda Inoksów. Lucisa to uraża, ale jest skłonny przystać że większość jego rasy jest silniejsza niż mądrzejsza - do rabowania wozów kombinacja jak znalazł.

Chce, żeby dać im nauczkę. Porządną nauczkę. Wybić wszystkich.

No cóż, zacznijmy od tego. Nad rzeką pewnie i tak nie czeka nas nic miłego.

Serio, założę się że nie nazywają ją _Martwą_ dlatego że to świetne miejsce na leżing, plażing i smażing. Przynajmniej w skrzyni ze skarbem leżało trochę grosza, a to zawsze miłe. 

* **Odkryte**: Obozowisko Inoksów (G-3), Krypta Potępionych (E-11).
* **Dobrobyt + 1**

### Miasto: 1

Przed wyruszeniem do obozowiska postanowiliśmy odwiedzić jeszcze targowisko w Gloomhaven. Lucis zakupił sobie nowe buty, a ja mimo wywracania kieszeni na lewą stronę niestety nie znalazłam dość złota, by móc sobie na coś pozwolić. Nic to jednak, na pewno niedługo tu znów wrócimy.

"Kradniesz sakiewki, to trafisz do Twierdzy Duchów!" jeden ze strażników krzyczał na szamoczącego się dzieciaka. Zapłakany chłopiec próbował tłumaczyć się głodem, ale strażnicy byli nieugięci.

Gdy usłyszeliśmy jego głos zamarliśmy.

Znaliśmy go, kilka razy z nim załatwialiśmy interesy, bo młody zawsze wiedział gdzie tacy jak my mogą znaleźć pracę.

Podeszliśmy do strażników, mając nadzieję, że uda nam się pomóc chłopakowi. Po dłuższych negocjacjach w końcu zgadzają się, pod warunkiem, że zapłacimy w jego imieniu grzywnę. Na szczęście dziesięć sztuk złota jeszcze uzbieraliśmy. Chłopiec dostał naganę i kuksańca na drogę, ale został puszczony wolno.

Szkoda, że ludzie w Gloomhaven wciąż głodują.

* **Lucis: Buty Raźnego Kroku** (zakupy)

### Szlak: 2

Czy bycie uczynnym na szlaku naprawdę jest nam do czegokolwiek potrzebne? Czy naprawdę musieliśmy spędzić kilka godzin ręcznie usuwając powalone drzewa z drogi, tylko po to, by _następni_ nie musieli? Jeśli istnieje na tym świecie jakaś kosmiczna sprawiedliwość to jeszcze jej nie spotkaliśmy. Do obozowiska dotarliśmy wymęczeni, ale Inoksowie pozostali niewzruszeni i wciąż próbowali nas pozabijać.

## #3: Obozowisko Inoksów

Mała wioska Inoksów, a tyle radości w sobie mieści! To znaczy, Inoksów. I wszyscy z radością rozbiją nam łby.

Prawie wszyscy.

Spaliliśmy tę wiochę do samej ziemi. Kiedy uciekaliśmy przez las, dym i smród palonego ciała deptały nam po piętach. A sprzed
oczu nie mogliśmy się pozbyć obrazka z ostatniej chaty której drzwi wyważyliśmy.

Dzieci. Małe, przestraszone dzieci. Czy im też należała się nauczka?

Jeksera ma je w nosie. Robota wykonana, honorarium wypłacone - to my nie będziemy spać w nocy, nie ona.

Dorzuciła nam jeszcze jedno zadanie na osłodę - dla jakiegoś klienta potrzebuje sporego diamentu. W górach jest kopalnia, ale 
pełno tam teraz Szczuroków.

Przed posiadłością Jeksery zaczepiła nas Kwartylka mówiąca że nazywa się Argiza i pracuje ze strażą miejską. Ta. Jasne. Przyjmijmy...

Argiza twierdzi, że Jeksera próbuje obalić wojskowy rząd w Gloomhaven. Nam to właściwie rybka plum, ale włamanie do magazynu w Gloomhaven jest nieco bezpieczniejsze niż przebijanie się przez opuszczoną kopalnię.

Marginalnie. Ale jednak.

W całym tym zamieszaniu Vivi dała radę buchnąć Inoksom jakąś zbroję. Jak ona to założy, to będzie komicznie.

* **Odkryte**: Magazyn w Gloomhaven (C-18), Kopalnia diamentów (L-2).
* **Osiągnięcie: Plany Jeksery**
* **Dobrobyt +1**
* **Vivi: Zbroja Karacenowa** (skarb)

### Miasto: 2
Odpoczywaliśmy _Pod Śpiącym Lwem_, gdy nadarzyła się okazja by trochę zarobić. Tajemniczo przekazane zlecenie na kartce papieru okazało się być dla nas jednak niewykonalne.

Cóż, przynajmniej wiemy, że do włamywania się gdziekolwiek trzeba mieć choć trochę zwinności. Klient nie był zadowolony, a dodatkowo zobaczyli nas strażnicy.

* **Reputacja -3**

## #8: Magazyn w Gloomhaven

Pod osłoną nocy przemykamy się do magazynu. Miał być opuszczony. Oczywiście jest napchany kościejami... Gdzieś to już widzieliśmy.
Najwyraźniej "dokumenty" które odebraliśmy hersztowi bandytów nie poszły na marne i zawarta w nich nekromantyczna magia nadal działa.
A za chwilę spróbuje nam spuścić łomot.
